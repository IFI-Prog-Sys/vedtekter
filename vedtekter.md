# Vedtekter for IFI-ProgSys

## §1 Foreningens navn
Foreningens navn er IFI-ProgSys, heretter nevnt som ProgSys.


## §2 Foreningens mål
Foreningens formål er å fremme det sosiale og faglige miljøet ved master- og
bachelorprogrammet Programmering og Systemarkitektur ved Institutt for informatikk
ved Universitetet i Oslo.

a) Foreningen skal holde sosiale og faglig relevante arrangementer for
programområdenes studenter.

b) Foreningen skal sørge for at programrommet har en atmosfære som oppfordrer til
sosial og faglig mingling.


## §3 Medlemskap
a) Alle studenter ved Institutt for Informatikk ved Universitetet i Oslo kan
bli medlemmer.

b) Foreningen har ingen medlemskontingent.

c) Styret har ansvar for foreningens medlemsregister


## §4 Generalforsamlingen og dens myndighet
a) Generalforsamlingen er foreningens høyeste organ. Ordinær generalforsamling
avholdes årlig i henhold til §4 i 5 og §4 j 3. Det kan innkalles til ekstraordinær
generalforsamling dersom styret eller minst 20 studenter ved Programmering og
Systemarkitektur ønsker det.

b) Ordinær generalforsamling holdes tidligst 14 dager etter innkallelse.

c) Ekstraordinær generalforsamling holdes tidligst 2 dager etter innkallelse og
følger §4 og telles da som generalforsamling, men ikke ordinær
generalforsamling.

d) På ordinær generalforsamling behandles styrets beretning, regnskap for forrige
periode og budsjett for neste periode, valg av nytt styre, samt eventuelle andre saker
som er satt opp på dagsordenen.

e) Alle studenter tilhørende Programmering og Systemarkitektur ved Institutt for
informatikk er stemmeberettigede og kan stille til valg. Generalforsamlingen fatter vedtak
ved enkelt flertall.

f) Forslag til vedtektsendringer

    1) Forslag til vedtektsendringer skal være styret i hende senest 2 dager før
    ordinær generalforsamling

    2) Forslag til vedtektsendringer skal være styret i hende senest 1 dag før
    ekstraordinær generalforsamling.

    3) Endring av vedtektene kan bare skje når 2/3 av de fremmøtte
    stemmeberettigede stemmer for.

    4) Styret kan velge å behandle forslag til vedtektsendringer selv om forslaget ikke
    var styret i hende innen fristen beskrevet i §4 f.

g) Generalforsamlingen er beslutningsdyktig hvis minst 10 stemmeberettigede er til
stede.

h) Linjeforeningen for Informatikk: Programmering og systemarkitektur skal holde 1 - én -
ordinær generalforsamling hvert semester. I høstsemesteret skal det holdes valg av
vervene som følger av §4 i 1. I vårsemesteret skal det holdes valg av vervene som følger
av §4 j 1.

i) Den ordinære generalforsamlingen som holdes i høstsemesteret

    1) Verv som er oppe til valg:
        a) Arrangementansvarlig;
        b) Promoteringsansvarlig;
        c) Internansvarlig, og;
        d) Øvrige styremedlemmer
        
    2) Vervene nevnt i §4 i 1 bokstav a-c, er ikke fastsatte verv. Skulle foregående
    styre finne det nødvendig, kan de velge å ikke holde valg for 1 - ett - eller flere av
    disse vervene. Foregående styre kan også velge å holde valg for verv som ikke
    er nevnt i §4 h 1. Eventuelle slike verv vil omgå bestemmelsene i §4 i 3 og
    §4 i 4.
    
    3) Skulle det forekomme at 1 - ett - eller flere verv nevnt i §4 h 1 ikke blir valgt,
    gjelder bestemmelsene i §5 c.
    
    4) Ved ikrafttredelse av denne paragrafen sitter medlemmer i tråd med §4 h 1, til
    neste ordinære generalforsamling. Etter første generalforsamling høst, sitter
    medlemmer i tråd med §4 h 1, i 1 - ett - år.

    5) Generalforsamling høst må holdes senest innen utgangen av oktober.
    
j) Den ordinære generalforsamlingen som holdes i vårsemesteret

    1) Verv som er oppe til valg:
        a) Leder;
        b) Nestleder;
        c) Økonomiansvarlig, og;
        d) Teknisk ansvarlig
        
    2) Skulle det forekomme at et styremedlem ble valgt på generalforsamling høsten
    før, velges inn i et annet verv på generalforsamling, gjelder følgende
    bestemmelser:
        a) Vervet til det respektive styremedlemmet, skal holdes valg for.
        b) Ved ingen kandidater, har styret fullmakt til å etterfylle vervet slik de
        ønsker, jf. §5 c
        
    3) Ordinær generalforsamling vår må holdes senest innen utgangen av februar

## §5 Styret og valg
a) Styret skal ha minimum 5 og maks 11 styremedlemmer som velges for ett år på
ordinær generalforsamling.

b) Styret består av Styreleder, Nestleder, Økonomiansvarlig, Teknisk ansvarlig og kan
bestå av Arrangementsansvarlig, Promoteringsansvarlig, Internansvarlig og fire
styremedlemmer.

c) Dersom enkelte verv ikke blir besatt på generalforsamling, med unntak av vervene
styret må bestå av, jf. §5 b, kan styret selv utpeke nye styremedlemmer.

d) Ved eventuelle frafall av styremedlemmer, med unntak av leder, kan styret selv utpeke
nye styremedlemmer som blir sittende frem til neste ordinære generalforsamling.

e) Trekker leder seg fra vervet tar nestleder over som leder til neste generalforsamling
og styret utnevner en ny nestleder som er nestleder til neste
generalforsamling.


## §6 Styret og dets oppgaver
a) Styret er ansvarlig for ProgSys sin virksomhet og for at foreningens
vedtekter følges.

b) Styret er beslutningsdyktig dersom minst halvparten av styrets medlemmer er
tilstede.

c) Styret fatter beslutninger ved enkelt flertall ved stemmegivning. Ved
stemmelikhet telles leders stemme dobbelt.


## §7 Signaturrett
a) Styrets leder kan signere på vegne av ProgSys.

b) To av styrets medlemmer kan sammen signere på vegne av ProgSys.


## §8 Foreningens midler
Foreningens midler skal brukes i henhold til foreningens budsjett. Budsjettet
utformes med foreningens formål som grunnlag.


## §9 Etikk og varsling
Foreningen skal så langt det er mulig vurdere miljømessige og etiske hensyn i
planleggingen av aktiviteter. Skjer kritikkverdige forhold i foreningen eller under
foreningens arrangementer, skal dette varsles i henhold til ProgSys sine varslingsrutiner.
Foreningen skal ha en oppdatert varslingsplakat, varslingsrutiner og etiske retningslinjer
som alle medlemmer skal gjøre seg kjent med.


## §10 Sanksjoner
Ved brudd på norsk lov, foreningens vedtekter eller retningslinjer kan styret ilegge
sanksjoner mot den aktuelle personen. Sanksjoner kan inkludere, men er ikke begrenset
til, advarsler, midlertidig suspensjon av medlemsrettigheter, eller i alvorlige tilfeller,
eksklusjon fra foreningen. Alle sanksjoner skal besluttes av styret med et kvalifisert
flertall på minst to tredjedeler. Vedtak av sanksjoner kan ankes til styret for ny
behandling av saken.


## §11 Mistillit
Mistillitsforslag overfor foreningens styremedlemmer skal behandles på
generalforsamling, og må få 2/3 flertall for å bli vedtatt.


## §12 Oppløsning av foreningen
a) Foreningen kan oppløses dersom 2/3 av de stemmeberettigede på to etterfølgende
ordinære generalforsamlinger stemmer for oppløsning.

b) Ved oppløsning av foreningen vil dens midler og eiendeler overføres til
Fordelingsutvalget ved Institutt for informatikk.

